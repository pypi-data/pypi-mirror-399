.. author:
   name,uri
   Codex Regius, mailto:codex@regius.i2p
.. category:
   label, term, scheme
   Havamal, havamal, book
   Poem, poem, concern
.. id: 1270-01-01-havamal-iii
.. link: 1270-01-01-havamal-iii
.. links:
   title,href,rel,type
   comments, xmpp:discussions.woodpeckersnest.space?;node=schimon@woodpeckersnest.space/urn:xmpp:microblog:0/havamal, replies, application/atom+xml
   comments, /havamal/comments.atom, replies, application/atom+xml
   comments, /havamal/comments.html, replies, application/xhtml+xml
   css, /css/main.css, stylesheet, text/css
   Hávamál II, 1270-01-01-havamal-ii, previous
   Hávamál IV, 1270-01-01-havamal-iv, next
   Hávamál I, 1270-01-01-havamal-i, related
   Hávamál II, 1270-01-01-havamal-ii, related
   Hávamál IV, 1270-01-01-havamal-iv, related
   Hávamál V, 1270-01-01-havamal-v, related
   Hávamál VI, 1270-01-01-havamal-vi, related
   Hávamál VII, 1270-01-01-havamal-vii, related
   Hávamál – heimskringla.no, https://heimskringla.no/wiki/H%C3%A1vam%C3%A1l, related
.. published: 1270-01-01 0:00:00 UTC
.. rights: Public Domain
.. summary: The Sayings of Hár
.. title: Hávamál III
.. type: text

103.
Heima glaðr gumi
ok við gesti reifr,
sviðr skal um sig vera,
minnigr ok málugr,
ef hann vill margfróðr vera,
oft skal góðs geta;
fimbulfambi heitir,
sá er fátt kann segja,
þat er ósnotrs aðal.
 
104.
Inn aldna jötun ek sótta,
nú em ek aftr of kominn:
fátt gat ek þegjandi þar;
mörgum orðum
mælta ek í minn frama
í Suttungs sölum.
 
105.
Gunnlöð mér of gaf
gullnum stóli á
drykk ins dýra mjaðar;
ill iðgjöld
lét ek hana eftir hafa
síns ins heila hugar,
síns ins svára sefa.
 
106.
Rata munn
létumk rúms of fá
ok um grjót gnaga;
yfir ok undir
stóðumk jötna vegir,
svá hætta ek höfði til.
 
107.
Vel keypts litar
hefi ek vel notit,
fás er fróðum vant,
því at Óðrerir
er nú upp kominn
á alda vés jaðar.
 
108.
Ifi er mér á,
at ek væra enn kominn
jötna görðum ór,
ef ek Gunnlaðar né nytak,
innar góðu konu,
þeirar er lögðumk arm yfir.
 
109.
Ins hindra dags
gengu hrímþursar
Háva ráðs at fregna
Háva höllu í;
at Bölverki þeir spurðu,
ef hann væri með böndum kominn
eða hefði hánum Suttungr of sóit.
 
110.
Baugeið Óðinn,
hygg ek, at unnit hafi;
hvat skal hans tryggðum trúa?
Suttung svikinn
hann lét sumbli frá
ok grætta Gunnlöðu.
 

.. author:
   name,uri
   Codex Regius, mailto:codex@regius.i2p
.. category:
   label, term, scheme
   Havamal, havamal, book
   Poem, poem, concern
.. id: 1270-01-01-havamal-vi
.. link: 1270-01-01-havamal-vi
.. links:
   title,href,rel,type
   comments, xmpp:discussions.woodpeckersnest.space?;node=schimon@woodpeckersnest.space/urn:xmpp:microblog:0/havamal, replies, application/atom+xml
   comments, /havamal/comments.atom, replies, application/atom+xml
   comments, /havamal/comments.html, replies, application/xhtml+xml
   Hávamál V, 1270-01-01-havamal-v, previous
   Hávamál VII, 1270-01-01-havamal-vii, next
   Hávamál I, 1270-01-01-havamal-i, related
   Hávamál II, 1270-01-01-havamal-ii, related
   Hávamál III, 1270-01-01-havamal-iii, related
   Hávamál IV, 1270-01-01-havamal-iv, related
   Hávamál V, 1270-01-01-havamal-v, related
   Hávamál VII, 1270-01-01-havamal-vii, related
   Hávamál – heimskringla.no, https://heimskringla.no/wiki/H%C3%A1vam%C3%A1l, related
.. published: 1270-01-01 0:00:00 UTC
.. rights: Public Domain
.. summary: The Sayings of Hár
.. title: Hávamál VI
.. type: text

146.
Ljóð ek þau kann,
er kann-at þjóðans kona
ok mannskis mögr.
Hjalp heitir eitt,
en þat þér hjalpa mun
við sökum ok sorgum
ok sútum görvöllum.
 
147.
Þat kann ek annat,
er þurfu ýta synir,
þeir er vilja læknar lifa.
 
148.
Það kann ek þriðja:
ef mér verðr þörf mikil
hafts við mína heiftmögu,
eggjar ek deyfi
minna andskota,
bíta-t þeim vápn né velir.
 
149.
Þat kann ek it fjórða:
ef mér fyrðar bera
bönd að boglimum,
svá ek gel,
at ek ganga má,
sprettr mér af fótum fjöturr,
en af höndum haft.
 
150.
Þat kann ek it fimmta:
ef ek sé af fári skotinn
flein í folki vaða,
fýgr-a hann svá stinnt,
at ek stöðvig-a-k,
ef ek hann sjónum of sék.
 
151.
Þat kann ek it sétta:
ef mik særir þegn
á vrótum hrás viðar,
ok þann hal
er mik heifta kveðr,
þann eta mein heldr en mik.
 
152.
Þat kann ek it sjaunda:
ef ek sé hávan loga
sal of sessmögum,
brennr-at svá breitt,
at ek hánum bjargig-a-k;
þann kann ek galdr at gala.
 
153.
Þat kann ek it átta,
er öllum er
nytsamligt at nema:
hvars hatr vex
með hildings sonum
þat má ek bæta brátt.
 
154.
Þat kann ek it níunda:
ef mik nauðr of stendr
at bjarga fari mínu á floti,
vind ek kyrri
vági á
ok svæfik allan sæ.
 
155.
Þat kann ek it tíunda:
ef ek sé túnriður
leika lofti á,
ek svá vinnk,
at þær villar fara
sinna heimhama,
sinna heimhuga.
 
156.
Þat kann ek it ellifta:
ef ek skal til orrostu
leiða langvini,
und randir ek gel,
en þeir með ríki fara
heilir hildar til,
heilir hildi frá,
koma þeir heilir hvaðan.
 
157.
Þat kann ek it tolfta:
ef ek sé á tré uppi
váfa virgilná,
svá ek ríst
ok í rúnum fák,
at sá gengr gumi
ok mælir við mik.
 
158.
Þat kann ek it þrettánda:
ef ek skal þegn ungan
verpa vatni á,
mun-at hann falla,
þótt hann í folk komi,
hnígr-a sá halr fyr hjörum.
 
159.
Þat kann ek it fjögurtánda:
ef ek skal fyrða liði
telja tíva fyrir,
ása ok alfa
ek kann allra skil;
fár kann ósnotr svá.
 
160.
Þat kann ek it fimmtánda
er gól Þjóðrerir
dvergr fyr Dellings durum:
afl gól hann ásum,
en alfum frama,
hyggju Hroftatý.
 
161.
Þat kann ek it sextánda:
ef ek vil ins svinna mans
hafa geð allt ok gaman,
hugi ek hverfi
hvítarmri konu,
ok sný ek hennar öllum sefa.
 
162.
Þat kann ek it sjautjánda
at mik mun seint firrask
it manunga man.
Ljóða þessa
mun þú, Loddfáfnir,
lengi vanr vera;
þó sé þér góð, ef þú getr,
nýt ef þú nemr,
þörf ef þú þiggr.
 
163.
Þat kann ek it átjánda,
er ek æva kennik
mey né manns konu,
- allt er betra,
er einn of kann;
þat fylgir ljóða lokum, -
nema þeiri einni,
er mik armi verr,
eða mín systir sé.

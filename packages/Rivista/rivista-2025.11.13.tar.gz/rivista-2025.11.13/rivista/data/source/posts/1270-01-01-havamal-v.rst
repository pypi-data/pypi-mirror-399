.. author:
   name,uri
   Codex Regius, mailto:codex@regius.i2p
.. category:
   label, term, scheme
   Havamal, havamal, book
   Poem, poem, concern
.. id: 1270-01-01-havamal-v
.. link: 1270-01-01-havamal-v
.. links:
   title,href,rel,type
   comments, xmpp:discussions.woodpeckersnest.space?;node=schimon@woodpeckersnest.space/urn:xmpp:microblog:0/havamal, replies, application/atom+xml
   comments, /havamal/comments.atom, replies, application/atom+xml
   comments, /havamal/comments.html, replies, application/xhtml+xml
   Hávamál IV, 1270-01-01-havamal-iv, previous
   Hávamál VI, 1270-01-01-havamal-vi, next
   Hávamál I, 1270-01-01-havamal-i, related
   Hávamál II, 1270-01-01-havamal-ii, related
   Hávamál III, 1270-01-01-havamal-iii, related
   Hávamál IV, 1270-01-01-havamal-iv, related
   Hávamál VI, 1270-01-01-havamal-vi, related
   Hávamál VII, 1270-01-01-havamal-vii, related
   Hávamál – heimskringla.no, https://heimskringla.no/wiki/H%C3%A1vam%C3%A1l, related
.. published: 1270-01-01 0:00:00 UTC
.. rights: Public Domain
.. summary: The Sayings of Hár
.. title: Hávamál V
.. type: text

138.
Veit ek, at ek hekk
vindga meiði á
nætr allar níu,
geiri undaðr
ok gefinn Óðni,
sjalfr sjalfum mér,
á þeim meiði,
er manngi veit
hvers af rótum renn.
 
139.
Við hleifi mik sældu
né við hornigi;
nýsta ek niðr,
nam ek upp rúnar,
æpandi nam,
fell ek aftr þaðan.
 
140.
Fimbulljóð níu
nam ek af inum frægja syni
Bölþorns, Bestlu föður,
ok ek drykk of gat
ins dýra mjaðar,
ausinn Óðreri.
 
141.
Þá nam ek frævask
ok fróðr vera
ok vaxa ok vel hafask,
orð mér af orði
orðs leitaði,
verk mér af verki
verks leitaði.
 
142.
Rúnar munt þú finna
ok ráðna stafi,
mjök stóra stafi,
mjök stinna stafi,
er fáði fimbulþulr
ok gerðu ginnregin
ok reist hroftr rögna.
 
143.
Óðinn með ásum,
en fyr alfum Dáinn,
Dvalinn ok dvergum fyrir,
Ásviðr jötnum fyrir,
ek reist sjalfr sumar.
 
144.
Veistu, hvé rísta skal?
Veistu, hvé ráða skal?
Veistu, hvé fáa skal?
Veistu, hvé freista skal?
Veistu, hvé biðja skal?
Veistu, hvé blóta skal?
Veistu, hvé senda skal?
Veistu, hvé sóa skal?
 
145.
Betra er óbeðit
en sé ofblótit,
ey sér til gildis gjöf;
betra er ósent
en sé ofsóit.
Svá Þundr of reist
fyr þjóða rök,
þar hann upp of reis,
er hann aftr of kom.
 
